---
title: Na Kortrijk nu ook in Mechelen
date: '2026-01-10'
tags: ['linux', 'sessie', 'endof10']
draft: false
summary: Geïnspireerd door het initiatief Linux@Kortrijk, starten wij in Mechelen nu ook met de promotie van Linux als alternatief voor Windows 10.
layout: PostSimple
authors: ['bert']
---

Na een boeiend bezoek aan de bibliotheek van Kortrijk tijdens de workshop "Maak kennis met Linux" zijn wij er volledig van overtuigd dat Linux ook voor Mechelaars veel kan betekenen.

We zagen daar hoe de mensen van Linux@Kortrijk de deelnemers lieten proeven van Linux Mint, een alternatief voor Windows 10, vanaf hun eigen laptop. Ze hoefden daarvoor niets voor te bereiden of aan te passen aan hun laptop, gewoon langskomen.
Aan de hand van enkele oefeningen maakten de mensen kennis met de werking van het besturingsysteem, dat in vele aspecten heel erg lijkt op Windows 10.

Waarom zijn wij hierover zo enthousiast? Omdat Linux een goede oplossing kan zijn voor mensen die niet kunnen of wensen over te stappen op Windows 11.
Wij zullen dit jaar in Mechelen, net zoals onze vrienden in Kortrijk, infomomenten en workshops organiseren om Mechelaars kennis te laten maken met dit besturingsysteem.
Daarnaast zullen wij ook ondersteuning bieden aan wie wenst over te stappen naar Linux en zullen we contacten leggen om een ondersteuningsnetwerk op te bouwen zodat je na de overstap indien nodig nog hulp kan krijgen. 

## Wie zijn wij?

Wij zijn een groep Linux-fanaten die zich graag inzetten voor duurzame digitaliteit zodat computers langer meegaan, betaalbaar zijn en toegankelijk voor iedereen.

## Waarom we dit doen

Er zijn miljoenen computers die nog op Windows 10 draaien en nog prima hun werk doen, maar helaas heeft Microsoft ervoor gekozen vele daarvan geen ondersteuning te bieden voor Windows 11.
Wij willen zoveel mogelijk van deze computers redden van de afvalberg door er een besturingsysteem op te zetten dat nog prima werkt en updates ontvangt zodat je je computer veilig kan blijven gebruiken.

## Wat er verder volgt?

Wij kijken ernaar uit om vanaf februari een aantal activiteiten te organiseren om mensen op weg te helpen met Linux. Ook zullen wij in Mechelen samenwerken met bestaande diensten die zich inzetten voor e-inclusie en herstelbaarheid, zoals Digipunten en Repair Cafés.

## Tot de volgende sessie?

Zin om het zelf eens te zien? Hou deze website in de gaten, wij zullen hier vanaf eind januari de activiteiten aankondigen.

---

